# MANUAL D'OPERACIONS PER A VOLS AMB RPA

> Aquest Manual d'Operacions descriu l'organització, els sistemes de les aeronaus, el personal, les operacions de vol i els procediments mitjançant els quals el DroneLab d'Andorra Recerca + Innovació opera amb RPA. Existeix el compromís d'operar dins dels límits d'aquest Manual d'Operacions i de qualsevol limitació o condició especificada per la CAA que es concedeixi posteriorment.

### Registre d'esmenes

| Versió | Data | Esmenes | Signat |
| --- | --- | --- | --- |
| 1.0 | 17/01/2022 | Primera versió | Marc Vilella |

### Acrònims i abreviatures

- **ALARP** `As Low As Reasonably Practicable` Tant Baix Com Raonablement Factible
- **ATC** `Air Traffic Controller` Controlador de Trànsit Aeri
- **CAA** `Civil Aviation Authority` Autoritat d'Aviació Civil
- **FIO** Formulari d'Informe d'Operació
- **FII** Formulari d'Informe d'Incident
- **GCS** `Ground Control Station` Estació de Control Terrestre
- **IAMR** Informe d'Avaluació i Mitigació de Riscos
- **MOR** `Mandatory Occurrence Reporting` Informe Obligatori d'Ocurrència
- **NQE** `National Qualified Entity` Entitat Nacional Qualificada
- **PfCO** `Permission for Commercial Operations` Permís per Operacions Comercials
- **RC** `Remote Controller` Control Remot
- **RPA** `Remotely Piloted Aircraft` Aeronau Pilotada Remotament
- **RTH** `Return To Home` Retorn a Casa
- **VLOS** `Visual Line Of Sight` Línia de Visió Directa

## Contingut

1. **[Introducció](#introducció)**
2. **[Política de seguretat](#política-de-seguretat)**
3. **[Organització](#organització)**
4. **[Operacions](#operacions)**
5. **[Investigació d'incidents i informes obligatoris](#investigació-dincidents-i-informes-obligatoris)**
6. **[Responsabilitats](#responsabilitats)**
7. **[Annexos](#annexos)**

## Introducció

El propòsit d'aquest document és registrar les dades clau associades amb l'operació segura de qualsevol RPA amb una massa a l'enlairament de fins a 25 kg a càrrec de qualsevol pilot reconegut pel DroneLab.

El DroneLab té per objectiu potenciar la recerca i implantació d'operacions amb RPA en diferents sectors. Les operacions amb RPA que durà a terme el DroneLab, o qualsevol pilot reconegut en el seu nom, aniran destinades a complir amb l'objectiu de l'organització.

Totes les esmenes a aquest Manual d'Operacions s'han de realitzar pel Director d'Operacions o subjectes a la seva aprovació, i s'han de registrar a la taula *Registre d'Esmenes* que es troba al principi d'aquest document. Cada esmena s'identifica amb un nou número de versió, la data de l'esmena, les principals modificacions incorporades, i ha d'anar signada per la persona que hagi realitzat el canvi. S'informarà la CAA de totes les actualitzacions importants, tals com nous RPA o Pilots. Tots els membres del DroneLab seran informats de qualsevol canvi en aquest Manual d'Operacions i han d'assegurar-se que tenen accés a una versió actualitzada del document.

### Documents referenciats

- [Llei de navegació aèria, del 9 de novembre del 2000](http://www.policia.ad/documentacio/navegacio_aeria.pdf)
- [Reglament d'aeronaus no tripulades, pilotades remotament, del 24 de febrer del 2016](https://www.bopa.ad/bopa/028014/Documents/GD20160225_11_40_18.pdf)
- [Procediment Sancionador per a infraccions al reglament d'aeronaus no tripulades, pilotades remotament, del 24 de febrer del 2016](https://www.mobilitat.ad/images/transport_aeri/ProcedimentSancionadorDrons.pdf)

## Política de seguretat

El DroneLab adopta totes les pràctiques requerides per garantir que totes les operacions de vol que utilitzen RPA es duguin a terme de manera segura. Aquest document tracta de les operacions del DroneLab a Andorra.

L'objectiu del DroneLab és operar RPA de manera que s'eviti desperfectes, lesions o danys a persones o béns. El Pilot complirà amb tots els requisits de seguretat i limitacions del [PfCO][PfCO] expedit per la CAA al DroneLab. El DroneLab es compromet a mantenir els estàndards de seguretat de vol dels RPA i té com a objectiu minimitzar els danys a qualsevol persona o propietat mitjançant la realització d'avaluacions de riscos, formacions a pilots, i la garantia que els RPA estan en condicions de funcionament a través d'inspeccions regulars i un programa de manteniment.

El **Director d'Operacions** serà el responsable d'assegurar que la política de seguretat sigui entesa i implementada per tot el personal i sigui revisada i esmenada si es considera necessari.

El *Pilot* serà el responsable d'assegurar que una operació només es dugui a terme si es pot garantir la seguretat i que tots els riscos siguin mitigats a un nivell considerat *ALARP*.

El DroneLab procurarà que no es produeixin accidents i s'esforçarà per assolir aquest objectiu en totes les seves operacions. Els membres del DroneLab han d'assegurar que tots els riscos es mitiguin a un nivell que es consideri *ALARP*, al mateix temps que s'ha d'assegurar que existeixen els procediments adequats per a garantir, en el cas d'incident o accident, que el procediment d'emergència es pugui implementar de manera ràpida i eficaç.

## Organització

L'organigrama del DroneLab es mostra a la següent figura.

![organigrama](https://user-images.githubusercontent.com/12972543/149738061-2f55b02c-6678-40c2-8ca4-54f8099256e6.png)

Qualsevol operació ha de ser aprovada pel Director d'Operacions. En el cas que es consideri oportú, i en condicions excepcionals, el Director d'Operacions pot delegar l'aprovació provisional d'operacions a un membre competent de l'organització; això no obstant, la responsabilitat última recaurà de manera intransferible sobre el Director d'Operacions.

Les operacions de vol amb RPA seran dutes a terme i supervisades per un Pilot autoritzat per l'organització, que pot comptar amb l'assistència opcional d'un o més Observadors.

### Personal designat

#### Director d'Operacions

Un membre del personal qualificat per a la supervisió d'operacions amb RPA.

#### Pilot

Un membre del personal que posseeixi els següents d'una NQE (o equivalent internacional):

- Certificat de competència requerit per la CAA.

- Experiència de vol demostrable amb un RPA equivalent.

[Llista de Pilots autoritzats][authorized-pilots]

#### Observador

Qualsevol membre del personal que hagi rebut orientacions prèvies al desplegament i sobre el terreny d'un Pilot en relació directa a les operacions de vol planificades i els protocols d'emergència. Ha d'haver rebut una còpia i estar familiaritzat amb l'avaluació de riscos de l'emplaçament. No es requereix ser Pilot qualificat de RPA.

### Funcions, deures i responsabilitats

Les funcions i responsabilitats de les persones a càrrec dels RPA es defineixen com les limitacions indicades al [PfCO][PfCO] expedit al DroneLab, així com les indicades en aquest document.

#### Director d'Operacions

Responsable d'assegurar que la política de seguretat és entesa i implementada per tot el personal involucrat en una operació comercial de RPA, i que aquesta política és revisada i esmenada si es considera necessari.

Té la responsabilitat final d'aprovar totes les operacions amb RPA després de revisar els vols proposats i l'avaluació de mitigació de riscos associada.

Garanteix l'aplicació justa i coherent de les polítiques i procediments de l'organització, així com el compliment de la legislació apropiada.

Supervisa l'activitat dels RPA i el seu registre de manteniment.

#### Pilot

És l'autoritat final i directament responsable pel que fa a l'operació amb RPA.

Proporciona supervisió operativa in situ i du a terme les operacions amb RPA de manera que s'adhereixin a la política de seguretat de l'organització i les regulacions nacionals.

Ha de posseir certificats vàlids de competència en coneixements teòrics i funcionament pràctics de RPA, atorgats per una NQE o entitat reconeguda per la CAA.

Està familiaritzat amb els procediments d'emergència i l'avaluació de riscos per a una operació determinada.

És responsable de generar l'[IAMR][IAMR] i validar les llistes de verificació [prèvia][pre-checklist] i [posterior][post-checklist] al vol en cada desplegament.

És responsable de realitzar controls de seguretat abans i després del vol i informes d'incidents.

És responsable de mantenir actualitzat el seu diari de vols amb RPA.

#### Observador

Proporciona assistència in situ al Pilot per a garantir el funcionament segur del RPA. Manté contacte visual constant amb el RPA entre l'enlairament i l'aterratge.

Informa els membres del públic i a qualsevol persona que no estigui sota el control directe del Pilot per garantir la seva seguretat.

Està familiaritzat amb els procediments d'emergència i l'avaluació de riscos per a una operació determinada.

Durant el vol revisa constantment l'espai aeri circumdant i alerta al Pilot sobre el desenvolupament de qualsevol perill potencial per al RPA i l'operació.

Està entrenat per a canviar les bateries i revisar breument la condició física del RPA entre vols successius.

### Àrees d'operació

Les operacions del DroneLab es poden desenvolupar en l'àmbit nacional en tot el territori andorrà, i cada àrea estarà subjecta a una rigorosa avaluació de riscos al moment de notificar els requeriments de l'operació, que es complementarà amb una avaluació exhaustiva in situ abans de qualsevol activitat de vol.

En el cas que les operacions comercials es duguin a terme en un altre país, s'establiran contactes amb la CAA corresponent i es respectarà en tot moment la normativa nacional que regula l'ús segur i legal de RPA per a operacions comercials.

Les distàncies d'operació als edificis, estructures i persones s'ajustaran als dictats dins la normativa aplicable. Qualsevol canvi en aquest aspecte requerirà una sol·licitud formal i la realització d'un IAMR addicional.

### Tipus d'operació

Les operacions amb RPA podran realitzar-se amb les següents finalitats, no estant necessàriament subjectes a una àrea d'operació, i podent-se dur a terme qualsevol combinació entre elles:

- Vols d'entrenament per mantenir la competència de vol i de l'equip.

- Fotografia i videografia aèria. Aquest material pot utilitzar-se amb finalitat científica o l'elaboració de programes de comercialització i difusió d'activitats. No es preveu cap planificació semiautomàtica de vol per aquest tipus d'operacions.

- Fotografia i videografia en infraroig o altres bandes espectrals. Aquest material pot utilitzar-se amb finalitat científica o d'investigació, així com en àrees de rescat i salvament.

- Fotografia aèria per aixecaments topogràfics, en el que es prenen imatges superposades amb la finalitat d'utilitzar aquest material per a la posterior reconstrucció i anàlisi fotogramètric. Es pot utilitzar la planificació semiautomàtica o automàtica de vols, a discreció del Director d'Operacions.

- Inspecció d'àrea d'edificis o estructures artificials, incloses l'adquisició de fotografies o vídeos de dites inspeccions.

- Prototipat de noves aeronaus, sensors o aplicacions per a operacions amb RPAs.

Totes les operacions es duran a terme únicament en condicions meteorològiques que es trobin dins els rangs de disseny de vol del RPA utilitzat. En termes generals, els RPA no s'utilitzaran en precipitacions, boira, mala visibilitat o quan s'hagi pronosticat una tempesta. Totes les operacions es duran a terme sota VLOS i durant el dia, tret que la CAA concedeixi permisos específics.

### Supervisió d'operacions amb RPA

El Pilot és l'encarregat de supervisar el funcionament de l'operació, incloses les llistes de verificació abans i després del vol i els controls de seguretat dels emplaçaments. El Director d'Operacions fa complir la supervisió operativa final a través de la revisió de la documentació, inclosos els formularis d'avaluació de riscos, i té l'autoritat per posposar o suspendre les operacions amb RPA fins que es confirmi que tots els riscos han estat mitigats a un grau ALARP per l'operació en qüestió.

### Programa de prevenció d'accidents i seguretat en vol

Els membres del DroneLab que participen en operacions amb RPA estan compromesos amb la prevenció d'accidents mitjançant la certificació i formació. Inclou el requisit que el Pilot estigui en possessió de certificats de competència en els aspectes teòrics i pràctics de l'operació amb RPA expedits per un NQE reconegut per la CAA, i que els Observadors hagin rebut una orientació prèvia al desplegament i una sessió informativa in situ per part del Pilot, i que estiguin familiaritzats amb les avaluacions de riscos de l'operació i els protocols d'emergència associats.

El Pilot realitzarà una avaluació completa de riscos abans de cada operació, i aquest document serà revisat pel Director d'Operacions que conservarà la facultat de posposar o suspendre les operacions en el cas de dubtes sobre la idoneïtat del document. El Pilot també durà a terme avaluacions remotes i in situ a fi d'identificar i mitigar tots els perills que puguin estar presents en un emplaçament determinat.

### Programa de manteniment dels RPA

El DroneLab estableix un [Programa de manteniment][maintenance-program] i unes [directrius de bateries][battery-guidelines] per assegurar el rendiment òptim dels RPA i la seguretat en totes les operacions dutes a terme.

### Composició de l'equip de vol

La composició de l'equip de vol podrà variar segons el tipus i la zona d'operacions. Un desplegament en solitari està permès pel DroneLab, i pot ser apropiat en determinats casos que un sol individu assumeixi els rols de Pilot i Observador.

Es recomana que l'equip de vol estigui format per un Pilot i un Observador com a mínim. En operacions de particular complexitat, es poden incloure Observadors addicionals, segons ho considerin necessari el Pilot i/o el Director d'Operacions. Tot el personal involucrat en operacions in situ ha d'estar familiaritzat amb l'avaluació de riscos i els protocols d'emergència.

### Operacions amb múltiples tipus de RPA

Totes les operacions comercials amb RPA realitzades pel DroneLab pertanyeran a la categoria de pes inferior a 7 kg. No hi ha límit al nombre de RPA que un Pilot pot volar, sempre que es respecti aquesta classificació de pes. Un pilot de RPA no està autoritzat a volar més d'un RPA simultàniament. A causa de la naturalesa de les operacions dutes a terme pel DroneLab, podran desplegar-se diferents RPA durant una operació determinada, però no es permet el vol simultani a no ser que s'hagin establert tots els protocols de seguretat i prevenció de riscos adients.

La compra i ús previstos de nous RPA per a l'explotació comercial per part del DroneLab requerirà la revisió i nova presentació d'aquest document a la CAA. Així mateix, l'ús previst d'un RPA de més de 7 kg requerirà que el Pilot demostri estar qualificat per pilotar aeronaus d'aquesta categoria mitjançant certificats de competència reconeguts, i exigirà que aquest manual d'operacions s'actualitzi i es torni a presentar a la CAA abans de l'operació.

Tots els Pilots són responsables d'estar familiaritzats amb els diferents tipus de RPA amb els que operin.

### Requisits de qualificació

Tot Pilot que actuï en nom del DroneLab ha d'acreditar les següents qualificacions i permisos:

- Assoliment d'un curs de formació sobre RPA impartit per una NQE acreditada per la CAA.

- Disposar d'un PfCO expedit per la CAA per la categoria de pes i operació que pertoqui.

- Ser coneixedor de la normativa legal aplicable en el cas que pertoqui.

- Estar familiaritzat amb els RPA que utilitzarà durant les operacions.

### Salut de l'equip de vol

El DroneLab no exigeix que els seus membres se sotmetin a un examen mèdic per a participar en operacions amb RPA. És obligació dels membres revelar qualsevol condició que pugui afectar a la seguretat d'una operació. És responsabilitat dels membres determinar si es troben en bones condicions físiques i mentals per a operar com a part de l'equip de vol del DroneLab.

Qualsevol membre de l'equip de vol haurà d'informar el Pilot si es troba incapaç de continuar amb les responsabilitats assignades.

El DroneLab utilitzarà la mnemotècnica **EMFAMAL** per avaluar l'estat de l'equip de vol el dia de l'operació.

- **E**stres: Algun membre es troba sota pressions psicològiques que podrien provocar distraccions i afectar a la seva actuació?

- **M**alaltia: Algun membre pateix alguna malaltia o símptoma que pugui afectar les seves condicions durant l'operació?

- **F**atiga: Tots els membres disposen de repòs suficient i un període de son sense interrupcions?

- **A**lcohol: Algun membre mostra símptomes d'haver consumit alcohol en les hores prèvies a l'operació, que puguin comprometre la seva actuació amb seguretat?

- **M**edicaments: Algun membre està prenent medicació que podria afectar a la seva actuació i comprometre la seguretat de l'operació?

- **A**limentació: Algun membre mostra símptomes de deshidratació o inanició?

- **L**ucidesa: Algun membre mostra símptomes de distracció o falta de comprensió dels procediments per a realitzar l'operació?

El Pilot haurà de prendre les mesures necessàries en matèria de descansos entre vols consecutius per combatre la fatiga.

Si existeix qualsevol dubte sobre l'aptitud física i psicològica d'algun membre de l'equip de vol, el Director d'Operacions té l'autoritat per suspendre la seva funció en les operacions fins a determinar que la seva seguretat no es veurà compromesa.

### Registres d'operacions

És un requisit del DroneLab mantenir registres de qualsevol operació per assegurar que es puguin proporcionar proves adequades tant per a la revisió com per a la investigació en el cas que es produeixi algun incident.

Els registres que s'han de mantenir i arxivar són:

- Qualificacions dels pilots

- [Informes d'Avaluació i Mitigació de Riscos][IAMR]

- Formularis d'autorització de vol (si escau)

- [Registre de vols dels pilots][FIO]

- Llistes de verificació previes i posteriors

- [Registre d'incidents][FII]

- Registre de manteniment dels RPA

Es requereix que tots els Pilots mantinguin un registre individual sobre els vols realitzats per al DroneLab mitjançant el [FIO][FIO]. El Director d'Operacions durà a terme revisions periòdiques d'aquests registres per determinar una perspectiva de competències.

### Programa de formació

El DroneLab no requereix cap qualificació addicional per als membres que participen en operacions amb RPA, més enllà de les esmentades en la secció corresponent en aquest document.

En el cas que una operació o un canvi de l'equip primari exigeixi una formació o avaluació complementària, el Director d'Operacions haurà d'assegurar-se que s'organitzin esdeveniments de formació per a tots els membres de l'equip de vol i que s'afegeixin als seus expedients còpies de les qualificacions.

Si és necessària una esmena sobre aquest document per reflectir un canvi en els requisits de formació/avaluació dels membres, qualsevol revisió serà duta a terme pel Director d'Operacions i es subministrarà una còpia de qualsevol document rellevant a la CAA, segons correspongui.

### Permís de la CAA

Una còpia del permís de la [PfCO][PfCO] concedit per la CAA. El DronLab ha de complir en tot moment amb els seus dictats.

### Assegurança

El DroneLab disposa d'una assegurança de responsabilitat civil dels RPA en conformitat amb l'article 11 del Reglament d'aeronaus no tripulades, pilotades remotament del 24 de febrer del 2016.

## Operacions

Totes les operacions amb RPA realitzades pel DroneLab estan subjectes als permisos garantits al PfCO i a les directrius descrites al Capítol 8 del Reglament d'aeronaus no tripulades, pilotades remotament del 24 de febrer del 2016.

Tots els membres operant sota la [PfCO][PfCO] emesa per la CAA a DroneLab han de complir els requisits formatius en funció del seu rol especificat en aquest manual d'operacions. Si s'adquireix equip nou, el Director d'Operacions pot autoritzar programes de formació i/o entrenament.

**Les operacions amb RPA, sempre que no disposin de permisos específics, estan limitades a vols VLOS a una altura màxima de 150 metres i un radi d'operació de 500 metres des del Pilot.**

### Tasques previstes i viabilitat

La viabilitat de les tasques relatives a cada operació amb RPA seran avaluades pel Director d'Operacions i el Pilot per assegurar que satisfan les expectatives, mantenint al mateix temps les condicions de seguretat requerides. El Pilot durà a terme un estudi previ de l'emplaçament i un estudi in situ, sempre que sigui viable. S'exigeix que tots els recursos utilitzats per als estudis previs estiguin actualitzats.

El Pilot determinarà durant l'avaluació inicial si l'operació és legal, segura i realitzable. En cas que no compleixi els mínims establerts s'hauran de redissenyar i/o adaptar les tasques. El Pilot sol·licitarà qualsevol autorització addicional si és necessari.

### Planificació i avaluació de l'emplaçament

El Pilot realitzarà una avaluació prèvia de l'emplaçament de l'operació utilitzant tota la informació disponible. El mapa de l'emplaçament inclourà un cercle de 1km de diàmetre al voltant de la ubicació del Pilot per il·lustrar el límit de VLOS legalment establert. Es marcarà també una àrea addicional per il·lustrar la direcció i distància màxima que l'RPA pot recórrer en cas de pèrdua de control. Les restriccions d'espai aeri i de qualsevol altre tipus s'han de tenir en compte. Els resultats es registraran a la documentació d'avaluació.

### Comunicacions

Qualsevol comunicació relativa a la seguretat ha d'adjuntar-se a l'avaluació de riscos realitzada pel Pilot. També s'ha d'adjuntar qualsevol permís obtingut en relació directa amb l'operació.

### Prenotificació

Si s'opera en zones d'especial interès per al públic, s'informarà la policia local de les activitats previstes. Si s'opera dins d'espai aeri controlat, es contactarà amb el ATC per obtenir l'autorització de vol com a **mínim 24 hores** abans de l'operació. El servei d'helicòpters, a causa de la seva impredictibilitat, serà també notificat directament abans d'iniciar l'operació.

### Permisos de l'emplaçament

Tots els emplaçaments assignats per a l'operació requeriran els permisos escrits del propietari del terreny. S'adjuntaran còpies de les aprovacions als formularis d'avaluació de riscos de l'emplaçament.

### Meteorologia

S'utilitzaran els informes meteorològics locals sempre que es planifiqui una operació. Les condicions meteorològiques s'indicaran al formulari d'avaluació de riscos.

### Bateries

Totes les bateries utilitzades durant l'operació s'han d'incloure al [FIO]. Cada bateria té el seu propi identificador únic que s'utilitza per a realitzar-ne un control de l'ús i manteniment individual.

Les bateries només es poden carregar utilitzant els carregadors dissenyats i proporcionats o aprovats pel fabricant. La càrrega de la bateria ha de ser supervisada, en un lloc net i lliure d'humitat. Les bateries s'han de comprovar visualment i físicament per a detectar corrosions, embalums, esquerdes o perforacions. Si una bateria sofreix un deteriorament o dany de qualsevol classe s'ha de rebutjar seguint protocols de seguretat i ecològics, i de cap manera es pot tornar a utilitzar.

Tots els membres del DroneLab són responsables de conèixer i implementar les [directrius de bateries][battery-guidelines].

### Procediments a l'emplaçament

Gran part del procés d'avaluació de riscos s'haurà completat durant la fase de planificació. A l'arribada a l'emplaçament, el Pilot actualitzarà l'avaluació inicial de l'emplaçament i, en particular, comprovarà i confirmarà que no existeixen riscos addicionals. En cas de trobar riscos addicionals, aquests han de ser mitigats fins a límits ALARP i el Director d'Operacions ha de notificar formalment els canvis. Es realitzarà una comprovació final per assegurar que tots els tercers, inclosos els residents, han estat informats de l'operació.

Abans de l'operació, el Pilot ha d'oferir una sessió informativa exhaustiva a tots els participants. L'emplaçament ha de ser acordonat adequadament. Es realitzaran controls físics del RPA abans i després del vol.

#### Inspecció de l'emplaçament

A l'arribada a l'emplaçament, i abans que es realitzi el vol, es durà a terme una inspecció completa que asseguri que tots els riscos han estat identificats, registrats i mitigats. Aquest document formal es conservarà amb la resta de documentació de l'operació.

#### Sessió informativa

Tots els membres de l'equip han d'assistir a la sessió informativa, sense excepció, abans de l'assignació de tasques. Durant la sessió informativa es discutiran en detall els procediments de l'operació, en especial els procediments d'emergència.

#### Cordó de seguretat

En determinats emplaçaments, poden ser necessaris cordons per garantir la seguretat de tercers. Es poden establir cordons amb senyalització i/o cinta reflectant. La zona d'enlairament i aterratge ha d'estar clarament marcada.

#### Comunicacions

Es disposarà d'un telèfon mòbil in situ per utilitzar en cas d'emergència. Sempre que sigui possible, l'equip disposarà de walkie-talkies per garantir la ràpida comunicació i augmentar la seguretat en tasques complexes.

#### Meteorologia

El Pilot durà a terme una avaluació meteorològica in situ i determinarà en última instància si les condicions actuals o previstes poden afectar la seguretat de l'operació amb RPA. S'han d'identificar els efectes locals del vent i les àrees de turbulència. El Pilot acabarà l'operació si la precipitació és evident, la velocitat del vent és massa alta o la visibilitat és molt limitada. La velocitat del vent es comprovarà amb un anemòmetre.

#### Muntatge i comprovacions de funcionament

El muntatge dels RPAs només pot realitzar-se d'acord amb les instruccions del manual d'usuari, i ha de ser verificat físicament pel Pilot. Els controls de funcionament han de ser realitats pel Pilot.

El Pilot és el responsable de completar les llistes de verificació [prèvies][pre-checklist] i [posteriors][post-checklist] a l'operació. L'operació quedarà suspesa si es detecta qualsevol problema durant la verificació prèvia, fins que aquest no s'hagi solucionat. Qualsevol procediment de verificació s'ha de reiniciar un cop resolt qualsevol problema identificat.

#### Enlairament

La zona d'enlairament es delimitarà en un radi de 10 metres, en els que només el Pilot i els membres de suport autoritzats poden entrar. Els controls d'enlairament es realitzaran immediatament després de l'enlairament, i inclouen:

- El RPA manté una posició estable de vol a ~2 metres d'altura.
- El RPA respon amb normalitat a les entrades de control.

#### Procediments de vol

El Pilot i el(s) Observador(s) han de respectar els següents procediments operatius obligatoris.

- El Pilot ha de mantenir el RPA dins de VLOS, i dins d'una distància de 500 metres de radi i 150 metres d'altura. Aquestes condicions podran variar només si així ho especifica la [PfCO][PfCO] emesa per la CAA.

- El Pilot ha de mantenir el focus principal en el RPA i el seu entorn immediat.

- El Pilot ha de poder escoltar totes les notificacions de l'estació de control terrestre dels paràmetres clau de l'operació (estat de telemetria, posició del RPA, voltatge de bateries en vol, seguretat activada, etc.).

- El(s) Observador(s) han de mantenir la vigilància visual de les invasions públiques i les incursions en l'espai aeri de l'operació.

#### Aterratge

La zona d'aterratge s'ha de trobar lliure d'obstacles, incloent-hi qualsevol persona, abans d'iniciar el procediment. L'aterratge es realitzarà sempre de manera manual, o de manera automàtica amb la supervisió del Pilot. El Pilot pot recuperar el control del RPA si aquest es troba en mode RTH i acabar l'operació manualment.

Un cop aterrat, no es pot realitzar cap tasca fins que el RPA hagi estat desarmat. Qualsevol vol addicional es podrà dur a terme només si l'estat de les bateries assegura la realització del vol sense incidents. Es realitzarà una inspecció completa de l'equip, posant especial èmfasi en observar i reportar qualsevol fallada que s'hi hagi produït durant el vol.

### Procediments d'emergència

La taula següent mostra una sèrie d'emergències potencials que poden sorgir durant el desplegament d'una operació amb RPA, juntament amb les accions recomanades i la persona o persones responsables. A no ser que s'indiqui el contrari, el Pilot és el responsable de la implementació de les accions posteriors a l'incident.

| Emergència | Acció Pilot | Acció Observador | Acció post incident |
| -- | -- | -- | -- |
| Fallada de comunicació del RC. Pèrdua de control del RPA. | Intentar recuperar el control canviant el mode de vol, ajustant antenes del RC o canviant l'orientació. El RPA entra automàticament en mode *Failsafe RTH* i torna al punt d'enlairament. Si es recupera el control, avaluar si és segur continuar amb l'operació o avortar. | Mantenir contacte visual del RPA per determinar direcció i distància si no es recupera el control. Desallotjar l'emplaçament d'aterratge. | Revisar causes potencials de la fallada. Inspeccionar el RPA per detectar qualsevol dany visible. Registrar com a **incident menor** si s'ha recuperat el control del RPA i s'han identificat i mitigat les causes. Registrar com a **incident greu** si no s'ha recuperat el control, iniciar una investigació i considerar emetre un [MOR][MOR]. |
| Pèrdua de propulsió. Fallada de bateria del RPA. | Avaluar si el RPA és controlable. Si es manté el control iniciar un aterratge controlat a l'emplaçament d'aterratge o un emplaçament alternatiu, si no intentar iniciar un descens controlat. | Identificar l'emplaçament d'aterratge segur més proper al RPA. Desallotjar la zona directament sota el RPA i el seu camí cap a l'emplaçament d'aterratge triat. Mantenir contacte visual amb el RPA. | Inspeccionar el RPA per detectar qualsevol dany visible. Iniciar el procediment de [FII][FII] i considerar emetre un [MOR][MOR]. Realitzar el següent vol en condicions controlades i revisar el rendiment del RPA. Sotmetre el RPA a una inspecció professional si el problema segueix sense resoldre's. Si falla la bateria, reportar el fabricant i rebutjar-la responsablement o enviar-la per a una inspecció. |
| Fallada de GCS o RC. | Avaluar si és pèrdua de senyal o una falla completa del GCS; en tal cas registrar l'últim valor de bateries conegut i temps de duració del vol. El RPA entra automàticament en mode *Failsafe RTH* i torna al punt d'enlairament. | Mantenir contacte visual del RPA per determinar direcció i distància si no es recupera el control. Desallotjar l'emplaçament d'aterratge. | Recuperar el RPA i solucionar les causes probables de la fallada del GCS (pèrdua de senyal, esgotament de bateria, etc.). Completar el [FII][FII]. |
| Fallada GPS. | Confirmar que el RPA entra en mode ATTI (o equivalent). Avaluar la capacitat de resposta del RPA i continuar amb l'operació si es considera segur fer-ho. Si el control del RPA està compromès iniciar un descens controlat o maniobres de RTH | Mantenir contacte visual amb el RPA. Desallotjar la zona si el RPA respon de manera imprevisible. Assistir el Pilot a guiar el RPA a un emplaçament d'aterratge segur si és necessari. | Recuperar el RPA i avaluar les causes probables de la fallada. Si existeix qualsevol classe d'interferència a la zona, registrar-ho i tenir-ho en compte en futures planificacions prèvies. Realitzar el següent vol en condicions controlades i comprovar si s'ha recuperat el senyal GPS o és probable una fallada del sistema del RPA, en tal cas informar el fabricant i sotmetre el RPA a una inspecció professional. |
| Intrusió de públic | Aturar el desenvolupament de l'operació i mantenir la posició del RPA. Considerar aterrar el RPA i avortar l'operació fins que s'hagi restablert la seguretat de la zona | Avisar al Pilot de la intrusió i desallotjar la zona. Assistir el Pilot a guiar el RPA a un emplaçament d'aterratge segur si és necessari. | Revisar l'avaluació prèvia de l'emplaçament i identificar procediments per evitar la intrusió en futures operacions (millora de la notificació pública, senyalització, etc.). Si qualsevol persona corre un risc significatiu en qualsevol moment, iniciar el procediment de [FII][FII]. |
| Incursió d'aeronau. | En observar o ser avisat d'una incursió d'aeronau, mantenir la posició i iniciar un descens fins a una altura segura. Un cop la incursió desaparegui, l'operació pot reiniciar-se. Un descens massa ràpid pot provocar una falta de sustentació a causa de l'anell de vòrtex que es genera al voltant de les hèlixs, pel que s'ha d'intentar afegir una component horitzontal per minimitzar aquest risc addicional. | Avisar al Pilot en identificar una imminent incursió d'una aeronau dins la bombolla operativa de 500 metres de radi i 150 metres d'altura. Mantenir contacte visual amb l'aeronau que s'aproxima. | Revisar la naturalesa de la incursió, avaluar si era evitable i considerar la possibilitat de revisar el procediment d'avaluació prèvia. Si la distància, la posició relativa i la velocitat entre el RPA i qualsevol usuari de l'espai aeri ha compromès la seguretat de l'operació, s'ha de presentar un informe d'incidència Airprox i considerar l'emissió d'un [MOR][MOR]. |
| Fuga de RPA. | Canviar el mode de vol del RPA o activar el mode *Failsafe RTH* per intentar recuperar el control. Mantenir contacte visual el màxim temps possible. Anotar dades de telemetria com altura, velocitat, rumb i bateria restant del RPA. Contactar amb ATC o la policia local per informar de la situació. Si el RPA s'estavella contra el terra o alguna estructura, fer fotografies i compartir detalls de contacte amb tots els presents per completar la investigació posterior. | Mantenir contacte visual directe el màxim temps possible i informar el Pilot del rumb estimat. | Registrar com incident greu i emetre un [MOR][MOR]. Contactar amb ATC i la policia local si el RPA ha superat VLOS i no respon. Si és possible, recuperar el RPA i revisar la causa probable de la fuga. Enviar el RPA al fabricant o sotmetre'l a una inspecció professional. |
| Incapacitat del pilot. | Activar la funció *Failsafe RTH* al sentir la incapacitat imminent. | Iniciar el mode *Failsafe RTH* si el Pilot no l'ha pogut activar, i assegurar que la zona d'aterratge està lliure. Avisar els serveis d'emergència si és necessari. | Revisar els factors contribuents a la incapacitat del Pilot. Si no s'han avisat els serveis d'emergència, considerar reportar la incapacitat al metge de capçalera. Registrar com a incident greu. |
| Incendi de bateries a terra | No intentar apagar el foc si és a causa de bateries LiPo; deixar que la bateria es cremi i controlar incendis adjacents. Avisar serveis d'emergència si és necessari. | No intentar apagar el foc si és a causa de bateries LiPo; deixar que la bateria es cremi i controlar incendis adjacents. Avisar serveis d'emergència si és necessari. | Revisar les causes probables de l'incendi i documentar els danys a la bateria i el RPA. Registrar com a incident greu i emetre un [MOR][MOR] |
| Incendi de bateries en vol | Iniciar aterratge d'emergència en l'emplaçament segur més proper, i procedir com en el cas d'incendi a terra. | Notificar al Pilot de la situació i buscar un emplaçament segur per realitzar un aterratge d'emergència. Procedir com en el cas d'incendi a terra | Recuperar el RPA si és factible. Procedir com en el cas d'incendi a terra. |

## Investigació d'incidents i informes obligatoris

Un incident és un succés imprevist que resulta o podria resultar en lesions a persones o danys a la propietat. El DroneLab compta amb procediments per a la notificació i revisió d'incidents, que s'han d'aplicar durant les **24 hores** posteriors al moment del succés.

Els incidents es classifiquen en:

### Incident menor

- Qualsevol comportament de vol inusual o inesperat del RPA que no resulti en danys o pèrdues.

- Qualsevol fallada de qualsevol sistema del RPA que no resulti en danys o pèrdues.

### Incident greu

- Qualsevol comportament de vol inusual o inesperat del RPA que resulti en danys o pèrdues.

- Qualsevol dany significatiu del RPA causat per una fallada d'algun dels seus sistemes.

- Qualsevol perill o dany significatiu a persones, béns o propietat durant operacions de vol.

- Qualsevol invasió pública o incursió d'aeronaus que requereixi l'adopció de mesures preventives.

En tots els casos en què es produeixi un incident relacionat amb una operació amb RPA, s'aplicaran els següents procediments de registre i investigació. Quan l'incident produeixi lesions a una persona implicada en una operació amb RPA s'haurà de complimentar, a més, un [MOR][MOR] i notificar-ho a la CAA.

### Registre d'incidents

Tots els incidents s'han de registrar al registre d'incidents mitjançant un [FII][FII]. Al registrar un **incident menor**, s'ha de revisar el registre d'incidents a la recerca d'ocurrències similars i, si un incident menor succeeix tres vegades, s'ha d'iniciar una investigació per identificar la causa i implementar protocols per prevenir o reduir la probabilitat que l'incident es repeteixi.

Tots els **incidents greus** requereixen una investigació.

### Procediment d'investigació

Tot **incident** greu s'ha d'investigar a un nivell d'acord amb el nivell de risc. El resultat de les investigacions, quan sigui necessari, serà compartit per ajudar a evitar que es repeteixi l'incident.

El Director d'Operacions actuarà com a punt de contacte fins que es resolgui la investigació.

### Informe d'ocurrències obligatori

Tot **incident greu** s'haurà de notificar a la CAA mitjançant un [MOR][MOR] en un termini màxim de vint dies, tal com especifica el Reglament d'aeronaus no tripulades, pilotades remotament del 24 de febrer del 2016.

## Responsabilitats

En el cas que el procediment d'investigació d'un incident determini que la causa del mateix ha estat la negligència o l'ús no autoritzat del RPA, el pilot serà considerat l'únic responsable de l'incident. En el cas que la investigació determini que el Director d'Operacions també hagi tingut un comportament negligent, aquest serà responsable solidàriament amb el pilot.

Es considera comportament negligent del pilot els següents supòsits:

1. No seguir les instruccions del Director d'Operacions.

2. No seguir les limitacions i procediments descrits en aquest manual d'operacions.

3. Volar el RPA en una zona limitada o prohibida en el sentit de l'establert en l'article 5 del Reglament d'aeronaus no tripulades de 2 de març del 2016, sense la deguda autorització.

4. Efectuar el vol del RPA en condicions físiques i/o mentals no adequades d'acord amb el que estableix aquest manual.

Una vegada establerta la responsabilitat en cas d'un incident, i si s'acredita el comportament negligent o l'ús no autoritzat del RPA, en cas de no haver-hi danys materials de cap classe ni sobre les persones o el mateix RPA, Andorra Recerca + Innovació podrà imposar una amonestació escrita en el sentit de l'article 100 de la Llei 31/2018 de Relacions Laborals.

En cas d'haver-hi danys materials sobre les persones o el mateix RPA, Andorra Recerca + Innovació podrà reclamar a la persona responsable la quantitat establerta en concepte de responsabilitat civil sobre els danys causats. Tanmateix, Andorra Recerca + Innovació podrà imposar les sancions laborals que s'estableixin en la Llei de Relacions Laborals d'acord amb els fets que siguin imputables a la persona responsable.

Sense perjudici de l'anterior, en el cas que hi hagués una sanció del Govern d'Andorra derivada d'un incident durant el vol d'un RPA, Andorra Recerca + Innovació podrà reclamar a la persona responsable el pagament de la sanció, en cas que s'acrediti un comportament negligent o un ús no autoritzat del RPA.

## Annexos

1. [PfCO][PfCO]
2. [Programa de manteniment][maintenance-program]
3. [Informe d'Avaluació i Mitigació de Riscos][IAMR]
4. [Formulari d'Informe d'Operació][FIO]
5. [Formulari d'Informe d'Incidència][FII]
6. [Mandatori Occurence Report][MOR]
7. [Llista de verificació prèvia][pre-checklist]
8. [Llista de verificació posterior][post-checklist]

[PfCO]: permission-for-commercial-operations
[IAMR]: ./iamr_template.docx
[FIO]: https://airtable.com/shrupcmdLbOTVLzsI
[FII]: https://airtable.com/shrJbCFCFZlsXt9ar
[MOR]: mandatory-occurrence-report
[pre-checklist]: ./pre-checklist.md
[post-checklist]: ./post-checklist.md
[authorized-pilots]: https://airtable.com/shrgEeO72qVFf47Jo/tbl5ecvXCKXN0j0Fq
[maintenance-program]: ./programa-manteniment.md
[battery-guidelines]: ./directrius-bateries.md
